{
    "title": "Korean Wave: cosa insegna il successo dell\u2019industria culturale coreana - Agenda Digitale",
    "text": "Media e soft power La Korean Wave ha fatto della Corea del Sud una potenza mediale: come si \u00e8 formata, perch\u00e9 i prodotti funzionano, i numeri dei diversi settori, il ruolo di identit\u00e0 e tecnologia, perch\u00e9 riesce a sfruttare le piattaforme senza esserne fagocitata Pubblicato il 18 Apr 2022  Il processo di espansione industriale e culturale conosciuto come Korean Wave \u2013 Hallyu in coreano \u2013 ha ormai un buon ventennio di storia alle spalle, ma dagli anni Dieci ha assunto un particolare rilievo sulla scena mediale. La sorpresa dell\u2019Oscar a \u201cParasite\u201d. Il k-pop protagonista della musica mondiale. Infine, Squid Games, che ci ha fatti vergognare per due motivi: ha dimostrato che si pu\u00f2 realizzare un prodotto con una forte identit\u00e0 e conquistare il pubblico globale, e che un\u2019industria audiovisiva pu\u00f2 usare Netflix anzich\u00e9 farsi usare. Squid Game, ecco perch\u00e9 la serie \u00e8 un fenomeno socio-culturale  \u00c8 arrivato il momento di andare a lezione dalla Corea? Un caso di industria della comunicazione che, dall\u2019incontro con le piattaforme globali, \u00e8 uscita, almeno apparentemente, pi\u00f9 forte e capace di governare crescita e internazionalizzazione. Infatti, la strategia coreana non \u00e8 semplicemente \u201cresistere e consolidarsi\u201d, come con successo sembra fare il Giappone, ma \u00e8 quella di espandersi e diventare una potenza mediale sui mercati internazionali, se necessario anche grazie a un matrimonio di convenienza con le piattaforme-mondo[1]. Vediamo come. Indice degli argomenti La Corea del Sud \u00e8 da tempo un esportatore netto di prodotti della cultura di massa: audiovisivo, musica, videogiochi. Secondo la Korean Creative Content Agency, una struttura governativa che sostiene le industrie creative nazionali, nel 2018 il Paese ha esportato contenuti e prodotti d\u2019intrattenimento per 9,6 miliardi di dollari[2] e ne ha importati per 1,2 miliardi[3]: un significativo saldo positivo. E dal 2014 al 2018 il valore dell\u2019export \u00e8 quasi raddoppiato, mentre quello delle esportazioni leggermente diminuito: due dati che indicano la crescente competitivit\u00e0 dell\u2019industria creativa coreana a livello globale. Alcune considerazioni balzano subito all\u2019attenzione. La prima \u00e8 che la Corea cresce a vendere prodotti software e audiovisivo nel settore mediale e creativo in una fase della globalizzazione in cui l\u2019internazionalizzazione \u00e8 guidata dalla vendita di servizi. L\u2019apparente contraddizione \u00e8 risolta dalla scomposizione dell\u2019export secondo il tipo di prodotto[4]: due terzi del valore (6,4 miliardi) \u00e8 infatti costituito da videogiochi. Poich\u00e9 il consumo di videogiochi si sta spostando rapidamente e in modo deciso verso l\u2019online gaming su piattaforme (YouTube Gaming e Twitch/Amazon), le industrie creative coreane si collocano vantaggiosamente all\u2019inizio di una supply chain che alimenta le piattaforme-mondo, partecipando in modo significativo all\u2019estrazione di valore dal consumo globale di videogiochi. La Corea \u00e8 il quarto mercato al mondo per i videogiochi, subito dopo la Cina, gli Stati Uniti e il Giappone[5]: l\u2019esperienza di un vasto consumo interno unita al contatto con i grandi brand giapponesi e americani del settore hanno fatto crescere un\u2019eccellenza produttiva. Un\u2019eccellenza che, nel corso degli anni Dieci, ha saputo sfruttare la sinergia con l\u2019espansione delle piattaforme. La musica costituisce, insieme al cinema e alle serie, la dimensione pi\u00f9 immediatamente visibile della Korean Wave e del suo impatto sulla cultura di massa nei circuiti di consumo mediale globalizzati. E nel comparto musicale, che nel 2018 valeva ancora uno scarso 6% delle esportazioni delle industrie creative, il rapporto tra industria nazionale e piattaforme \u00e8 ancora pi\u00f9 stretto. Infatti, la crescita della penetrazione internazionale del K-pop negli anni Dieci segue una curva sovrapponibile a quella della diffusione delle piattaforme a livello mondiale. E si tratta di una crescita imponente: nel 2007, il valore delle esportazioni dell\u2019industria musicale coreana era di quasi 14 milioni di dollari, un niente rispetto al valore globale dei consumi musicali, che nello stesso anno superavano i 18 miliardi di dollari. Nove anni dopo, nel 2018, a fronte di un valore di mercato quasi pari al 2007, i ricavi dalle esportazioni sono saliti a 564 milioni di dollari. La spiegazione la troviamo, ancora una volta, nell\u2019espansione planetaria delle piattaforme, che il K-pop ha saputo sfruttare a proprio vantaggio. Anche il consumo di musica nel mercato mondiale, infatti, \u00e8 ormai mediato dalle piattaforme e questo cambia le regole con cui le industrie musicali nazionali possono accedere ai consumatori. Nel 2020, la distribuzione online di musica ha rappresentato il 62% del mercato della musica registrata (esclusi quindi gli eventi dal vivo), ripartito tra video musicali su piattaforme come YouTube, streaming a pagamento e streaming gratuito finanziato dalla pubblicit\u00e0.[6] Se guardiamo al tempo speso nel mondo per l\u2019ascolto di musica online, YouTube non ha rivali, con pi\u00f9 del 50%. Se invece consideriamo lo streaming basato su abbonamenti, nel primo trimestre 2020 al primo posto troviamo Spotify \u2013 l\u2019unica piattaforma globale \u201ceuropea\u201d \u2013 con il 32% del mercato, seguita da Apple Music (18%), Amazon (14%), la cinese Tencent Music (11%) e infine Google/YouTube Music (6%): cinque piattaforme detengono l\u201981% dei 400 milioni di abbonati a servizi streaming musicali nel mondo, 93 milioni in pi\u00f9 rispetto allo stesso periodo del 2019.[7] La storia della produzione musicale nella cornice della cultura di massa ha visto molti intrecci di culture diverse e contaminazioni felicemente creative: la musica caraibica e quella latino-americana, per fare un esempio, hanno trovato attenzione nell\u2019industria e ricevuto diffusione mondiale, stimolando inoltre sperimentazioni e meticciati espressivi. La traiettoria del K-pop, che lo ha portato in un paio di decenni a conquistare il pubblico dell\u2019Asia orientale e poi a scavalcare la distanza culturale dal pubblico della Generazione Z in America e in Europa, ha per\u00f2 specificit\u00e0 che \u00e8 importante sottolineare. Innanzitutto, dietro al K-pop c\u2019\u00e8 un\u2019industria nazionale solida, in grado di progettare e guidare l\u2019innovazione del proprio prodotto. I gruppi di giovanissimi che costituiscono le icone della musica coreana provengono da un processo severo di selezione e formazione[8], che ricorda le modalit\u00e0 di creazione delle star a Hollywood negli anni Trenta e Quaranta: in alcuni casi, l\u2019addestramento dei talenti dura anche sei o sette anni prima del lancio sul mercato.[9] La conquista della scena internazionale \u00e8 frutto di una scelta consapevole di innovazione e contaminazione culturale da parte di un apparato industriale capace di progettare, al punto da pianificare il dosaggio accorto di parole coreane e inglesi nei testi delle canzoni, in una precisa strategia di \u201cesotismo\u201d diretta al pubblico nordamericano. All\u2019interno di questa visione dell\u2019internazionalizzazione, le piattaforme globali sono strumento di distribuzione e di visibilit\u00e0: come dimenticare \u201cGangnam style\u201d, il primo vero successo planetario del K-pop, che negli anni Dieci ha segnato un traguardo a suo modo epocale, raggiungendo per la prima volta nella storia di YouTube un miliardo di visualizzazioni, a oggi peraltro triplicate? Per il K-pop le piattaforme sono anche strumento di radicamento e creazione di un pubblico che diventa community. I BTS, la boyband coreana oggi pi\u00f9 famosa, che nel 2020 per due settimane \u00e8 stata in testa alla top ten americana, utilizzano i social per stringere i legami con i fan in tutto il mondo, contribuendo a educare anche il pubblico culturalmente pi\u00f9 distante, appassionandolo alla sperimentazione coreana dell\u2019ibridazione musicale tra Asia e Occidente. Sulla scia di questa seduzione del pubblico internazionale, l\u2019industria coreana osa coinvolgere risorse creative americane ed europee nella sperimentazione di una sorta di K-pop fuori dalla Corea.[10] Per individuare le ragioni del successo coreano in molteplici comparti delle industrie creative dobbiamo seguire la traccia dell\u2019innovazione di prodotto, che si incrocia con quella dell\u2019ibridazione culturale. Anche nella produzione audiovisiva troviamo la capacit\u00e0 di combinare con autonomia Asia e Occidente e di far valere questa contaminazione come vantaggio competitivo nei mercati internazionali, a cominciare dalla Cina, il grande mercato mediale poco oltre i confini coreani. Per gran parte degli anni Dieci, le serie prodotte in Corea del Sud hanno dominato la scena dei media cinesi, sia in televisione sia, soprattutto, sui mega-portali video, come iQiyi. Le serie coreane hanno rappresentato per il pubblico cinese l\u2019apertura di spazi d\u2019immaginario impensati, mostrando come sia possibile accogliere la cultura occidentale senza farsene passivi recettori. Per anni, lo stile coreano in Cina ha dettato legge, suggerendo persino nuovi modi di cucinare. Poi ovviamente i media cinesi hanno imparato a produrre per conto proprio con la qualit\u00e0 e l\u2019innovazione richiesti da un pubblico largamente composto da nativi digitali. In Cina per iQiyi, nel resto del mondo per Netflix: la Corea \u00e8 ormai un produttore di serie che le piattaforme streaming portano ovunque con l\u2019inconfondibile profilo della Korean Wave. Videogiochi, musica, audiovisivo: in tutti questi settori l\u2019industria coreana dipende certamente dalle piattaforme per l\u2019internazionalizzazione, ma sembra essere in grado di negoziare e difendere una posizione non subalterna. Quali elementi strutturali fondano questa resistenza del sistema nazionale mediale e questa sua capacit\u00e0 di volgere a proprio vantaggio i meccanismi dell\u2019economia delle piattaforme? Il sistema mediale coreano \u00e8 innanzitutto un sistema, capace di sviluppare progettualit\u00e0 e sinergie, grazie a un mix particolare di intervento statale e di iniziative di mercato. Questa \u00e8 del resto la chiave di tutto lo sviluppo industriale e tecnologico coreano, dagli anni Settanta in poi.[11] Le liberalizzazioni nel settore dei media, negli anni Novanta, hanno dato impulso allo sviluppo senza indebolire la capacit\u00e0 di sostenere e orientare dello Stato. La progettualit\u00e0 e il sostegno si basano su una visione integrata dello sviluppo delle industrie creative. La Korean Creative Content Agency promuove la crescita del cinema, della serialit\u00e0, dell\u2019animazione, dei videogiochi, dell\u2019industria musicale, ma anche quella della moda (che sta aggressivamente conquistando[12] visibilit\u00e0 internazionale) e delle tecnologie relative alla comunicazione e ai media. La Korean Wave \u00e8 un\u2019unica ondata, non un insieme di percorsi settoriali. \u00c8 stata l\u2019attenzione al cinema mondiale, promossa attraverso festival annuali, a stimolare la qualit\u00e0 dell\u2019industria cinematografica nazionale, sperimentando storie e linguaggi innovativi. A sua volta, ci\u00f2 ha dato una scossa alla piatta produzione di soap opera coreane, trasformando il prodotto seriale in un contenuto in grado di riconquistare l\u2019attenzione del mercato interno e di proporsi su quello internazionale.[13] La specificit\u00e0 culturale del prodotto mediale coreano, ossia la sua rivisitazione della cultura di massa occidentale partendo dall\u2019identit\u00e0 nazionale, \u00e8 quella di aver incrociato i diversi elementi cercando una sintesi non al ribasso, per omologarsi con facilit\u00e0 al gusto del consumatore globalizzato, ma al rialzo. La forza del cinema coreano, come della musica pop e della serialit\u00e0, \u00e8 la sua persistente diversit\u00e0, ben visibile all\u2019interno di un linguaggio e di forme espressive comprensibili da parte del pubblico internazionale. Si \u00e8 gi\u00e0 detto che per la Cina e il resto dell\u2019Asia orientale, questa diversit\u00e0 persistente, pur nell\u2019ibridazione con la cultura occidentale, \u00e8 un elemento che facilita l\u2019accoglimento, perch\u00e9 rideclina la modernit\u00e0 occidentale all\u2019interno dei comuni parametri di civilt\u00e0 est-asiatica. Una civilt\u00e0 a propria volta integrazione tra elementi diversi, come il confucianesimo, il taoismo e il buddismo, e in Giappone anche lo shintoismo, gi\u00e0 incrociati con l\u2019Occidente fin dal Diciannovesimo secolo. Per il resto del mondo, la diversit\u00e0 coreana \u00e8 la scoperta di un\u2019universalit\u00e0 differente, da accogliere con la curiosit\u00e0 e la partecipazione con cui in America del Nord la Generazione Z sta metabolizzando il K-pop. La seconda lezione coreana \u00e8 che l\u2019innovazione non si fa senza una base tecnologica e industriale adeguata. Dietro al successo creativo del cinema e delle serie vi \u00e8 anche la forza di player globali della competizione tecnologica come Samsung e LG, la disponibilit\u00e0 di fibra ottica e gli investimenti nel 5G che fanno della Corea uno dei paesi pi\u00f9 avanzati al mondo, la diffusa cultura tecnico-scientifica che sorregge attivit\u00e0 d\u2019avanguardia diverse come la produzione di microprocessori e quella di videogiochi, la ricerca nella realt\u00e0 virtuale per l\u2019intrattenimento e nell\u2019intelligenza artificiale anche per i media. La terza lezione \u00e8 che se perdi il mercato interno sei fuori dai giochi anche a livello globale. La Corea aveva le tecnologie, le competenze e le risorse per non cedere il mercato nazionale alle piattaforme statunitensi senza combattere. Facebook e WhatsApp hanno trovato in Kakao un concorrente senza ambizioni di espansione globale, ma ben radicato nelle abitudini del consumatore locale, offrendo servizi di messaggistica e contenuti video, musicali e gaming. A met\u00e0 2020, Kakao aveva 45 milioni di utenti in Corea[14] su 52 milioni di abitanti, mentre Facebook nello stesso periodo si fermava a 16 milioni[15]. Sempre nel 2020, il motore di ricerca coreano Naver ha surclassato Google, grazie alla preferenza del 59% degli utenti a fronte del 33% che ha scelto di utilizzare Google.[16] Naver ha anche un proprio sistema di pagamenti, una piattaforma streaming, servizi social e tecnologici per le imprese, si \u00e8 lanciato nell\u2019applicazione dell\u2019intelligenza artificiale in vari prodotti, tra cui un traduttore automatico: \u00e8 di fatto un\u2019affermazione concreta di sovranit\u00e0 sul mercato nazionale dei servizi ad alta intensit\u00e0 tecnologica. Il mondo delle piattaforme in Corea ha imparato a parlare coreano. La qualit\u00e0 del prodotto, sostenuta dall\u2019intero ecosistema mediale, ha consentito all\u2019industria nazionale di riprendersi anche il box office. Nel 1993, prima della controffensiva della Korean Wave, la quota di mercato per i film coreani era precipitata al 15,9%, ma \u00e8 salita fino al 63,8% nel 2006.[17] \u00c8 ormai un dato strutturale che pi\u00f9 della met\u00e0 del box office vada a film di produzione nazionale, elemento essenziale per finanziare la crescita dell\u2019industria e proiettarla sui mercati mondiali: nel 2016 ben 679 film coreani, nuovi o di catalogo, sono stati esportati nei mercati asiatici e occidentali.[18] La Corea sta conquistandosi uno spazio non subalterno, assertivo nel nuovo ordine globale disegnato dalle piattaforme-mondo, perch\u00e9 sta costruendo su un lungo percorso di accumulazione di competenze, risorse e strutture industriali. Se l\u2019innovazione \u00e8 una curva di apprendimento, la Corea l\u2019ha percorsa dall\u2019inizio e l\u2019ha faticosamente risalita. \u00c8 una potenza tecnologica, inventatasi con tenacia e progettualit\u00e0 nel corso di decenni, che a un certo punto ha capito di doversi proiettare verso il soft power. Non \u00e8 la Cenerentola dei media che conquista di colpo il Principe del mercato mondiale. Certo, niente \u00e8 per sempre. La Corea \u00e8 diventata talmente strategica nel nuovo ordine globale della produzione mediale che per le piattaforme-mondo \u00e8 indispensabile inserirla nei loro ecosistemi. I 500 milioni di dollari che Netflix sostiene di aver investito nel 2021[19] in quell\u2019industria audiovisiva costituiscono una massa gravitazionale potenzialmente in grado di attrarre verso la piattaforma progetti e risorse creative. Il coeso complesso tecno-industriale costruito dalla Corea in questi decenni ha per\u00f2 la robustezza sistemica necessaria per resistere a tentativi di scardinamento e per negoziare con le piattaforme-mondo un armistizio di comune convenienza. A condizione che nel medio-lungo periodo la Corea non si trovi a essere un caso eccezionale e dunque isolato o con pochi altri simili, la cui resistenza, nel tempo, pu\u00f2 essere travolta dalla potenza finanziaria crescente delle piattaforme-mondo. _____________________________________________________________________________________- Valuta la qualit\u00e0 di questo articolo    La tua opinione \u00e8 importante per noi!    Argomenti Canali Speciale PNRR L'approfondimento 01 Feb 2023 di Mirella Castigli l'analisi 10 Mar 2023 di Francesco Gargallo di Castel Lentini e  Stefano Gazzella Prossimo Articoli correlati Articolo 1 di\n3 I tuoi contenuti, la tua privacy! Su questo sito utilizziamo cookie tecnici necessari alla navigazione e funzionali all\u2019erogazione del servizio.\nUtilizziamo i cookie anche per fornirti un\u2019esperienza di navigazione sempre migliore, per facilitare le interazioni con le nostre funzionalit\u00e0 social e per consentirti di ricevere comunicazioni di marketing aderenti alle tue abitudini di navigazione e ai tuoi interessi. Puoi esprimere il tuo consenso cliccando su ACCETTA TUTTI I COOKIE. Chiudendo questa informativa, continui senza accettare. Potrai sempre gestire le tue preferenze accedendo al nostro COOKIE CENTER e ottenere maggiori informazioni sui cookie utilizzati, visitando la nostra COOKIE POLICY. Cookie Center Tramite il nostro Cookie Center, l'utente ha la possibilit\u00e0 di selezionare/deselezionare le singole categorie di cookie che sono utilizzate sui siti web. Per ottenere maggiori informazioni sui cookie utilizzati, \u00e8 comunque possibile visitare la nostra COOKIE POLICY. COOKIE TECNICI I cookie tecnici sono necessari al funzionamento del sito web perch\u00e9 abilitano funzioni per facilitare la navigazione dell\u2019utente, che per esempio potr\u00e0 accedere al proprio profilo senza dover eseguire ogni volta il login oppure potr\u00e0 selezionare la lingua con cui desidera navigare il sito senza doverla impostare ogni volta. COOKIE ANALITICI I cookie analitici, che possono essere di prima o di terza parte, sono installati per collezionare informazioni sull\u2019uso del sito web. In particolare, sono utili per analizzare statisticamente gli accessi o le visite al sito stesso e per consentire al titolare di migliorarne la struttura, le logiche di navigazione e i contenuti. COOKIE DI PROFILAZIONE E SOCIAL PLUGIN I cookie di profilazione e i social plugin, che possono essere di prima o di terza parte, servono a tracciare la navigazione dell\u2019utente, analizzare il suo comportamento ai fini marketing e creare profili in merito ai suoi gusti, abitudini, scelte, etc. In questo modo \u00e8 possibile ad esempio trasmettere messaggi pubblicitari mirati in relazione agli interessi dell\u2019utente ed in linea con le preferenze da questi manifestate nella navigazione online. ICT&Strategy S.r.l. \u2013 Gruppo DIGITAL360 - Codice fiscale 05710080960 - P.IVA 05710080960 - \u00a9 2023 ICT&Strategy. ALL RIGHTS RESERVED Mappa del sito Clicca sul pulsante per copiare il link RSS negli appunti. Clicca sul pulsante per copiare il link RSS negli appunti. ",
    "datetime": "2022-04-18T08:57:41+02:00",
    "url": "https://www.agendadigitale.eu/cultura-digitale/korean-wave-cosa-insegna-il-successo-dellindustria-culturale-coreana/"
}